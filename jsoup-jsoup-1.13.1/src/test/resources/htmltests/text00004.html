<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xml:lang="zh-cn" xmlns="http://www.w3.org/1999/xhtml" lang="zh-cn">
<head>
<title>脂硯齋重評石頭記凡例</title>
<meta content="text/html; charset=utf-8" http-equiv="Content-Type" />
<link href="flow0001.css" rel="stylesheet" type="text/css" />
</head>
<body>
<div>
<h2>脂硯齋重評石頭記凡例<sup>〔一〕</sup>
</h2>
<br/>
<p>　　<strong>《紅樓夢》旨義</strong>
 　是書題名極[多，一曰《紅樓]<sup>〔二〕</sup>
 夢》，是總其全部之名也；又曰《風月寶鑑》，是戒妄動風月之情；又曰《石頭記》，是自譬石頭所記之事也。此三名皆書中曾已點睛矣。如寶玉作夢，夢中有曲，名曰《紅樓夢十二支》，此則《紅樓夢》之點睛。又如賈瑞病，跛道人持一鏡來，上面即鏨「風月寶鑑」四字，此則《風月寶鑑》之點睛。又如道人親眼見石上大書一篇故事，則係石頭所記之往來，此則《石頭記》之點睛處。然此書又名曰《金陵十二釵》，審其名，則必係金陵十二女子也；然通部細搜檢去，上中下女子豈止十二人哉！若云其中自有十二個，則又未嘗指明白係某某，及至「紅樓夢」一回中，亦曾翻出金陵十二釵之簿籍，又有十二支曲可考。</p>
<p>　　書中凡寫長安，在文人筆墨之間，則從古之稱；凡愚夫婦、兒女子家常口角，則曰「中京」，是不欲著跡於方向也。蓋天子之邦，亦當以中為尊，特避其東南西北四字樣也。</p>
<p>　　此書只是著意於閨中，故叙閨中之事切，略涉於外事者則簡，不得謂其不均也。</p>
<p>　　此書不敢干涉朝廷，凡有不得不用朝政者，只略用一筆帶出，蓋實不敢以寫兒女之筆墨唐突朝廷之上也，又不得謂其不備。</p>
<p>　　此書開卷第一回也，作者自云：因曾歷過一番夢幻之後，故將真事隱去，而撰此《石頭記》一書也。故曰「甄士隱夢幻識通靈」。但書中所記何事？又因何而撰是書哉？自云：今風塵碌碌，一事無成，忽念及當日所有之女子，一一細推了去，覺其行止見識皆出於我之上，何堂堂之鬚眉誠不若彼一干裙釵？實愧則有餘、悔則無益之大無可奈何之日也。當此時，則自欲將已往所賴——上賴天恩，下承祖德，錦衣紈袴之時，飫甘饜美之日，背父母教育之恩，負師兄規訓之德，以致今日一事無成、半生潦倒之罪，編述一記，以告普天下人。雖我之罪固不能免，然閨閣中本自歷歷有人，萬不可因我不肖，則一併使其泯滅也。雖今日之茅椽蓬牖，瓦灶繩床，其風晨月夕，階柳庭花，亦未有傷於我之襟懷筆墨者。何為不用假語村言敷演出一段故事來，以悅人之耳目哉？故曰「[賈雨村]風塵懷閨秀」，乃是第一回題綱正義也。開卷即云「風塵懷閨秀」，則知作者本意原為記述當日閨友閨情，並非怨世駡時之書矣。雖一時有涉於世態，然亦不得不叙者，但非其本旨耳。閱者切記之。</p>
<p>　　詩曰：</p>
<p>　　　　浮生著甚苦奔忙，盛席華筵終散場。</p>
<p>　　　　悲喜千般同幻渺，古今一夢盡荒唐。</p>
<p>　　　　謾言紅袖啼痕重，更有情痴抱恨長。</p>
<p>　　　　字字看來皆是血，十年辛苦不尋常。</p>
<br/>
<p>
<span class="small">　　〔一〕此凡例五條及題詩僅見於甲戌本卷首，退二格抄寫。其他各本均無凡例，且均截取第五條「此開卷第一回也」併入第一回作為正文開始。</span>
</p>
<p>
<span class="small">　　〔二〕此處原被撕去一角，缺五字。胡適補書「多」「紅樓」三字，吳恩裕另校補「一曰」兩字。除「紅樓」二字無爭議外，前三字所補是否恰當，有不同意見。</span>
</p>
<br/>
</div>
</body>
</html>
